#h Parciální záchvaty
Parciální záchvaty jsou takové, u nichž počáteční klinické projevy a/nebo EEG změny naznačují korovou aktivaci omezenou na část jedné mozkové hemisféry. Parciální záchvat je primárně dále klasifikován na základě toho, zda došlo k poruše vědomí v průběhu záchvatu či nikoliv.  Když vědomí narušeno nebylo, záchvat se klasifikuje jako parciální simplexní (parciální s elementární symptomatologií). Došlo-li k narušení vědomí, záchvat se klasifikuje jako parciální komplexní (parciální s komplexní symptomatologií). Porucha vědomí může být iniciálním klinickým příznakem nebo se simplexní parciální záchvat může rozvinout do komplexního parciálního. U pacientů se mohou objevit změny v chování (automatizmy). Parciální záchvat nemusí skončit, ale namísto toho se může rozvinout do generalizovaného motorického záchvatu. Porucha vědomí je definována jako neschopnost reagovat normálním způsobem na vnější podněty a je typicky doprovázena amnézií na toto období. V tomto kontextu je neschopnost reagovat nutno odlišit od situace, kdy pacient nereaguje v důsledku poruchy hybnosti, afázie nebo apraxie.

Předpokládá se, že simplexní parciální záchvaty obvykle zasahují jednu z mozkových hemisfér a pouze vzácně zasahují obě; komplexní parciální záchvaty však často zasahují obě mozkové hemisféry.
