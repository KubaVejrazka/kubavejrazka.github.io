#h Parciální simplexní záchvaty s	psychickými příznaky - afektivní symptomatologie
Během záchvatu vnímají někdy pacienti pocit mimořádné slasti, nebo naopak nepříjemný pocit, dále strach, úzkost, někdy intenzivní deprese s pocity provinění nebo odmítnutí. Občas se objevuje zloba nebo hněv, ale na rozdíl od výbuchů hněvu je epileptická zloba očividně nevyprovokovaná a rychle mizí.  Nejčastějším příznakem je strach nebo děs; vzniká náhle, obvykle nevyprovokovaně a může rychle odeznít. V souvislosti s pocitem hrůzy se objevují často objektivní známky autonomní aktivity jako rozšíření zornic, bledost, vyprazdňování, piloerekce, palpitace nebo hypertenze. Epileptické záchvaty smíchu, tzv. gelastické záchvaty, by neměly být přísně vzato do této kategorie zařazovány, protože smích je obvykle bez skutečného afektu. Podobně jako u jiných forem patologického smíchu často není spojen s opravdovým veselím.
