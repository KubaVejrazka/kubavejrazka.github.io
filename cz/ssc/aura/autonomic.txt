#h Vegetativní (autonomní) aura
Pocity alterace vegetativních funkcí, které jsou velmi pravděpodobně vyjádřením epileptické aktivace kortikálních autonomních center.

Autonomní aura se může projevit např. pocitem bušení srdce, dušnosti, návalu horka nebo opocení. Tyto symptomy mohou být klasifikovány jako vegetativní aura jen tehdy, jsou-li pociťovány pouze pacientem. Autonomní alterace objektivizovaná polygrafickým záznamem (tachykardie, změna krevního tlaku atd.) nebo přímou aspekcí (mydriáza, pocení, zrudnutí, piloerekce atd.) budou klasifikovány jako autonomní záchvat, pokud budou jeho dominantním projevem. Často je během záchvatu nebo v jeho začátku pozorována tachykardie. Objevuje se tak často, že může být použita i jako metoda pro detekci záchvatů. Nicméně nejčastěji se na začátku záchvatů tachykardie vyskytuje reaktivně. Většinou se jedná o emocionální odpověď na první příznaky záchvatu. Typickým příkladem je pacient prožívající psychickou auru ve formě úzkosti, který pak reflexně reaguje tachykardií, mydriázou a opocením. Podobná reakce může být podmíněna i strachem z toho, že se záchvat právě rozvíjí. Takové reakce nemohou být klasifikovány jako autonomní aura. Izolované autonomní vjemy bez vyvolání jiných projevů záchvatu lze vyvolat stimulací frontobazálních oblastí a přední části gyrus cinguli.
